---
layout: post
title: "Newsdesk utsett till månadens tillväxtföretag"
date: 2006-11-17 10:00:00 +0100
categories: Mynewsdesk
---
 Newsdesk har blivit utsett till månadens tillväxtföretag av CONNECT Sverige. Vi har en omsättningsökning på 250% och med 5000 registrerade journalister är vi redan den största söktjänsten i Sverige för företagsnyheter. 

CONNECT är ett privat initiativ med uppdrag av huvudfinansiärerna Svenskt Näringsliv och Industrifonden att främja tillväxtföretag. Verksamheten syftar till att stimulera utvecklingen av tillväxtföretag i Sverige genom att sammanföra entreprenörer med kompetens och kapital. CONNECT  finns representerat i form av nätverk med olika typer av program i hela landet.

-För personalen är utnämningen en rejäl dunk i ryggen men det är också en viktig signal till våra kunder och användare att vi gör rätt, menar Peter Ingman, VD Newsdesk. Vi har på mycket kort tid blivit den största söktjänsten för företagsnyheter. Det finns numera få informatörer, marknadskommunikatörer eller journalister som inte har haft kontakt med oss på ett eller annat sätt.

Att vara tillväxtföretag är kul men att kunna hjälpa alla tillväxtföretag, innovatörer och entreprenörer att förmedla sina ofta väldigt intressanta nyheter till media är något som vi brinner för på Newsdesk. Och det behövs information om detta eftersom den gängse uppfattningen är att det bara är börsnoterade bolag som kan få publicitet. Inget kan vara mer fel. Alla kan och borde publicera sina nyheter på Newsdesk och få utbyte av det.

•	På Newsdesk finns 2.600 olika svenska medier representerade av våra 5.000 journalistmedlemmar. 
•	De har sammanlagt över 2.800 epostbevakningar av våra nyheter. 
•	Under kontorstid innebär det att vi skickar runt 280 mail per timme där bevakningarna matchats mot det som publiceras på Newsdesk. 

Läs artikeln i sin helhet här:
http://www.connectsverige.se/cldoc/connectsverige/aktuellt/tillvaxtforetag/1097.htm 

eller utdrag från artikeln här:

Vad gör Newsdesk?

- Newsdesk är som en Google för företagsnyheter, dvs vi tillhandahåller en webbaserad sökmotor enligt samma principer som de mest populära sökmotorerna, berättar företagets VD, Peter Ingman. Vi skiljer oss på en viktig punkt eftersom vår redaktion tar emot pressinformation från över 3000 källor och kodar allt material utifrån bransch, ämne och geografi. Journalisten får därmed enklare att få tag i precis den information han/hon vill ha, istället för att som tidigare endast sitta måltavla för godtyckliga utskick via traditionella distributionslistor. 

Modellen överensstämmer med det självklara sättet idag för de flesta som vill få tag på information, via nätet. Det är logiskt att tänka sig att även journalister vill ha sitt arbetsmaterial kategoriserat och sökbart på nätet och inte ostrukturerat i mailmappar eller översvämmade faxmaskiner. 

Hur går det?

- Vi hade redan ett kanonsystem med ett kraftfullt och enkelt gränssnitt som passade våra användare men behövde förändra ett invant beteende hos informatörerna. Därför gjorde vi en större nyemission vid årsskiftet. Hela 2006 har gått ut på att sätta de rätta strukturerna för bl a sälj och marknad och därmed få bra förutsättningar för en kraftig tillväxt de kommande 3 åren. Vi ser redan effekten av vårt arbete och kommer öka vår omsättning med mer än 250% detta år, vilket också är enligt plan. Vi beräknar att vi blir vinstdrivande under första halvan av år 2007. Vår största ägare är Orkla Media som är Nordens femte största medieföretag med verksamhet på de flesta nordeuropeiska marknaderna. De har precis blivit uppköpta av brittiska Mecom. 

Hur och när grundades företaget? 

- Rent juridiskt grundades bolaget hösten 2002 men söktjänsten lanserades på nätet först ett år senare. Det var Kristofer Björkman som är en visionär medieentreprenör som var upphovsman till affärsidéen. Vi hade träffats på Spray i slutet av 90-talet där Kristofer var involverad i våra mediasatsningar. Jag själv har alltid varit mer inriktad på affärsutveckling på nätet och startade Spray’s konsultverksamhet inom kommunikationsfrågor, säger Peter Ingman. Vi var långt ifrån nedslagna av de senaste årens IT-depression och supertaggade att vara med i nästa våg och utmana gamla traditionella kolosser och deras monopol. Newsdesk var en reaktion mot det till synes mycket ineffektiva sättet att distribuera pressmeddelanden som bl a Observer/Waymaker stod för. 

Hur och när kom ni i kontakt med CONNECT? 

- I samband med att vi prövat vår affärsmodell och var beredda att ta den ett steg längre började vi ta kontakt med potentiella finansiärer. Almi var först på plan och godkände ett litet lån efter att verkligen ställt höga krav på rapportering och konkreta svar på vad pengarna skulle användas till, så när mer kapital skulle tas in gick vi ut bredare och förlitade oss inte på ett fåtal lånegivare. Vi hade 2 strategier, dels att kontakta några få industriella aktörer och dels att exponera oss för nätverk med potentiella änglar. En av mina kolleger hade haft positiva erfarenheter av CONNECT i ett tidigare liv med en liknande affärsmodell och rekommenderade mig att ta kontakt med Connect. 

Vilken hjälp har ni fått av CONNECT och vad har hjälpen betytt för er och ert företag? 

- CONNECT kunde erbjuda ett nätverk av potentiella änglar. De ville också hjälpa oss generellt genom att förbättra våra möjligheter att nå igenom bruset som bildas när ett större antal mer eller mindre naiva entreprenörer som brinner för sin idé behöver kapital. Genom att vässa vårt presentationsmaterial och att ha svaren på ett antal frågor som är lätta att glömma bort kan jag verkligen säga att vårt budskap blev tydligare. 

Jag fick många positiva kommentarer som tyder på att mottagarsidan både förstod det smarta i vår affärsidé men också blev intresserade av att vara med på resan. I slutändan var vi så lyckosamma att vi kunde välja investerare och då föll vårt val på Orkla Media som är en viktig industriell spelare för oss. 

Hur ser planerna ut för de kommande åren? 

- Under hösten genomför vi en större säljkampanj. Samtidigt fokuserar vi på att utöka och få vårt tjänsteutbud att passa såväl våra användare (journalister och övriga opinionsbildare) som våra kunder. Vi utökar också vårt mediateam som ser till att skapa och underhålla en bra dialog med de viktigaste redaktionerna runt om i landet. Det gäller såväl dags- och lokalpress som fack- och konsumenttidskrifter samt etermedierna. 

Nästa steg blir att ta modellen internationellt och där sneglar vi på Tyskland som första anhalt. Övriga Norden kan vara en bra testmarknad men det är först när man vågar gå på de större marknaderna som man kan få volym i affärsmodellen. Dessutom verkar det finnas ett stort intresse hos våra kundgrupper att även kunna bearbeta europeiska medier med hjälp av samma modell. 

- Om 3 år så tror jag att modellen har fått fullt genomslag för alla informatörer och marknadskommunikatörer i Sverige. Svenskar kan vara tröga och lite fega till en början men har ofta lätt att ta till sig nya kanaler när det står klart att det är många som väljer ett nytt sätt att arbeta. Då går det i gengäld blixtsnabbt. 

Om 3 år har alla tagit ställning till hur man vill synas på Newsdesk och liknande kanaler. Jämför utvecklingen inom sökmotorannonsering som vi följer med en viss fördröjning. I Sverige omsätter Newsdesk blygsamma 55 Mkr/år men vi finns också på 3 ytterligare viktiga marknader - Tyskland, Schweiz och Spanien om jag får gissa, säger Peter Ingman. 

Något övrigt att tillägga? 

- Det mest spännande för oss som entreprenörer är att se hur ett spännande koncept kan förändra en traditionell marknad och tvinga närliggande branschaktörer att reagera. För oss gäller det fortsättningsvis att fortsätta vara dynamiska och våga utmana kontinuerligt. Allt annat är omodernt.

